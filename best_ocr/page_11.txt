10

(2) สนับสนุนข้อมูลที่ต้องใช้ในการสืบสวนสอบสวนและติดตามหาผู้กระทำความผิดให้แก่พนักงานสอบสวนที่ได้รับมอบหมายอย่างทันกาลตามที่พนักงานสอบสวนร้องขอ โดยผู้ให้บริการทางการเงินต้องจัดให้มีผู้รับผิดชอบดูแลและประสานงานอย่างชัดเจน

### **5.3.4 การสร้างความตระหนักรู้ถึงภัยทุจริตดิจิทัล**

ผู้ให้บริการทางการเงินมีหน้าที่ในการสร้างความตระหนักรู้เกี่ยวกับภัยทุจริตดิจิทัลให้แก่ลูกค้า เพื่อป้องกันและลดโอกาสเกิดความเสียหาย ดังนี้

* **(1) สร้างความตระหนักรู้เกี่ยวกับภัยทุจริตดิจิทัลในเชิงรุกให้แก่ลูกค้า** ในวงกว้างและสม่ำเสมอ ด้วยวิธีที่เกิดผลอย่างเป็นรูปธรรมผ่านช่องทางที่ลูกค้าสามารถเข้าถึงได้ง่าย เช่น การแจ้งเตือนผ่านแอปพลิเคชันที่ติดตั้งบนอุปกรณ์เคลื่อนที่ การจัดทำสื่อ infographic บนสื่อสังคมออนไลน์ โดยมีเนื้อหาครอบคลุมรูปแบบต่าง ๆ ของภัยทุจริตดิจิทัลที่เกิดขึ้นในปัจจุบัน วิธีการป้องกัน และแนวทางการแจ้งปัญหาเมื่อเกิดเหตุภัยทุจริตดิจิทัล เพื่อให้ลูกค้าโดยเฉพาะกลุ่มเปราะบางเกิดความเข้าใจและเพิ่มความระมัดระวังในการทำธุรกรรมทางการเงิน รวมทั้งให้การสนับสนุนหน่วยงานอื่นที่เกี่ยวข้องในการสร้างความตระหนักรู้เกี่ยวกับภัยทุจริตดิจิทัลให้แก่ลูกค้าและประชาชน
* **(2) ธนาคารแห่งประเทศไทยสนับสนุนให้ผู้ให้บริการทางการเงินจัดให้มีการประเมินความตระหนักรู้ต่อภัยทุจริตดิจิทัล (awareness test)** ของลูกค้า โดยรูปแบบของการประเมินต้องคำนึงถึงประสิทธิผลของการสร้างความตระหนักรู้ให้กับลูกค้า และมีการพัฒนารูปแบบของการประเมินอย่างต่อเนื่องให้สอดคล้องกับพฤติกรรมการหลอกลวงของมิจฉาชีพที่เปลี่ยนแปลงไป เพื่อเพิ่มภูมิคุ้มกันของลูกค้าสำหรับรูปแบบภัยทุจริตดิจิทัลใหม่ ๆ โดยอาจพิจารณานำผลการประเมินไปใช้ประกอบการจัดทำกระบวนการป้องกันภัยทุจริตดิจิทัลให้มีประสิทธิผลยิ่งขึ้น เช่น ใช้เป็นปัจจัยเพิ่มเติมในการกำหนดระดับความเสี่ยงของลูกค้า การกำหนดความเข้มข้นในการสร้างความตระหนักรู้ หรือกำหนดค่าเริ่มต้นของวงเงินการทำธุรกรรมต่อวัน

### **5.3.5 การรายงานข้อมูลต่อธนาคารแห่งประเทศไทย**

ผู้ให้บริการทางการเงินต้องจัดทำและจัดส่งแบบรายงาน เพื่อประโยชน์ในการติดตามประเมินประสิทธิผลของการบริหารจัดการภัยทุจริตดิจิทัลในภาพรวมและของผู้ให้บริการทางการเงิน รวมทั้งความเหมาะสมของนโยบายทางการ ตามรูปแบบและระยะเวลาที่ธนาคารแห่งประเทศไทยกำหนด รวมถึงจัดทำและจัดส่งรายงานและข้อมูลอื่นเพิ่มเติมเป็นรายกรณีตามที่ธนาคารแห่งประเทศไทยร้องขอ

### **5.3.6 การเปิดเผยข้อมูลการถูกเปรียบเทียบปรับหรือถูกกล่าวโทษ**

กรณีที่ผู้ให้บริการทางการเงิน หรือกรรมการ หรือผู้จัดการ หรือผู้มีอำนาจในการจัดการของผู้ให้บริการทางการเงิน ถูกเปรียบเทียบปรับหรือถูกกล่าวโทษอันเนื่องมาจากการปฏิบัติฝ่าฝืนหรือไม่ปฏิบัติตามประกาศฉบับนี้ ให้ผู้ให้บริการทางการเงินเปิดเผยข้อมูลการถูกเปรียบเทียบปรับหรือถูกกล่าวโทษดังกล่าวตามหลักเกณฑ์การเปิดเผยข้อมูลที่กำหนดในประกาศธนาคารแห่งประเทศไทยว่าด้วยการบริหารจัดการด้านการให้บริการแก่ลูกค้าอย่างเป็นธรรม (Market Conduct) โดยอนุโลม

---