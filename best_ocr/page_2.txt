**ธนาคารแห่งประเทศไทย**

**ประกาศธนาคารแห่งประเทศไทย**
**ที่ 57 / 2568**
**เรื่อง หลักเกณฑ์การบริหารจัดการภัยทุจริตดิจิทัล (Digital Fraud Management)**

**1. เหตุผลในการออกประกาศ**

เนื่องจากภัยทุจริตดิจิทัลจากการทำธุรกรรมทางการเงินมีหลากหลายรูปแบบ ไม่ว่าจะเป็นการสวมรอยทำธุรกรรมแทนลูกค้า (**unauthorized payment fraud**) หรือการหลอกลวงหรือข่มขู่ลูกค้าให้โอนเงินแก่กลุ่มมิจฉาชีพด้วยตนเอง (**authorized payment fraud**) ก่อให้เกิดความเสียหายต่อประชาชนในวงกว้างและกระทบต่อระบบเศรษฐกิจโดยรวม ซึ่งธนาคารแห่งประเทศไทยตระหนักถึงความสำคัญในการบริหารจัดการภัยทุจริตดิจิทัลดังกล่าว จึงได้ออกหลักเกณฑ์และมาตรการต่าง ๆ ให้ผู้ให้บริการทางการเงินถือปฏิบัติอย่างต่อเนื่อง ประกอบด้วยการออกหลักเกณฑ์ว่าด้วยมาตรฐานและมาตรการเพื่อป้องกันอาชญากรรมทางเทคโนโลยีสำหรับสถาบันเงิน ตามอำนาจหน้าที่ที่กำหนดในพระราชกำหนดมาตรการป้องกันและปราบปรามอาชญากรรมทางเทคโนโลยี พ.ศ. 2566 และการออกหลักเกณฑ์เพื่อยกระดับการกำกับดูแลของธนาคารแห่งประเทศไทยในการรักษาความมั่นคงปลอดภัยของการให้บริการทางการเงินและการชำระเงินบนอุปกรณ์เคลื่อนที่ เพื่อเป็นการป้องกันประชาชนจากการตกเป็นเหยื่อของมิจฉาชีพในรูปแบบ unauthorized payment fraud อย่างไรก็ตาม ปัจจุบันมิจฉาชีพมีรูปแบบวิธีการ และเทคนิคที่หลากหลายมากยิ่งขึ้น โดยเฉพาะรูปแบบ authorized payment fraud ที่ยังคงเป็นปัญหาสำคัญของประเทศไทย โดยมิจฉาชีพมีการใช้บัญชีเงินฝากหรือบัญชีเงินอิเล็กทรอนิกส์ของตนเองหรือผู้อื่นเป็นเครื่องมือในการรับเงินและถ่ายโอนเงินที่ได้จากการกระทำความผิด ส่งผลให้ประชาชนจำนวนมากได้รับความเดือดร้อนต้องสูญเสียเงินจำนวนมากให้กับมิจฉาชีพ

ในครั้งนี้ ธนาคารแห่งประเทศไทยได้ออกประกาศหลักเกณฑ์การบริหารจัดการภัยทุจริตดิจิทัล (Digital Fraud Management) เพื่อยกระดับการปฏิบัติตามแนวนโยบายการบริหารจัดการภัยทุจริตจากการทำธุรกรรมทางการเงิน และหนังสือเวียน เรื่อง การเพิ่มความเข้มงวดในการจัดการบัญชีเงินฝากหรือบัญชีเงินอิเล็กทรอนิกส์ในกรณีลูกค้ามีความเสี่ยงสูงหรือใช้บัญชีที่มีลักษณะหรือพฤติกรรมผิดปกติให้มีความครอบคลุมและมีประสิทธิผลมากขึ้น โดยให้ผู้ให้บริการทางการเงินถือปฏิบัติในการบริหารจัดการภัยทุจริตดิจิทัลตั้งแต่ต้นจนจบกระบวนการ (**end-to-end**) เริ่มตั้งแต่การป้องกัน ติดตามและตรวจจับ จัดการและแก้ไขเมื่อเกิดเหตุภัยทุจริตดิจิทัล รวมทั้งดูแลลูกค้าที่ได้รับผลกระทบจากภัยทุจริตดิจิทัลดังกล่าว เพื่อให้การบริหารจัดการภัยทุจริตดิจิทัลเป็นไปอย่างมีประสิทธิผล สอดรับกับสภาพแวดล้อมทางการเงินที่เปลี่ยนแปลงไป ช่วยป้องกันและลดความเสียหายที่จะเกิดขึ้นกับประชาชนและรักษาความเชื่อมั่นในระบบสถาบันการเงินและระบบการชำระเงินของประเทศ

---

**วิสัยทัศน์ เป็นองค์กรที่มองไกล มีหลักการ และร่วมมือ เพื่อความเป็นอยู่ที่ดีย่างยั่งยืนของไทย**
www.bot.or.th
