3

### **5. เนื้อหา**

**5.1 คำจำกัดความ**

ในประกาศฉบับนี้

**“ภัยทุจริตดิจิทัล (Digital Fraud)”** หมายความว่า ภัยจากการทำธุรกรรมทางการเงินที่เกิดจากการกระทำความผิดหรือพยายามกระทำความผิดผ่านช่องทางดิจิทัลโดยทุจริต

**“ผู้ให้บริการทางการเงิน”** หมายความว่า สถาบันการเงินตามกฎหมายว่าด้วยธุรกิจสถาบันการเงิน บริษัทในกลุ่มธุรกิจทางการเงินของสถาบันการเงินตามกฎหมายว่าด้วยธุรกิจสถาบันการเงินที่ประกอบธุรกิจธนาคารพาณิชย์และธุรกิจบริการเงินอิเล็กทรอนิกส์ในต่างประเทศ ผู้ประกอบธุรกิจระบบโอนเงินรายย่อยระหว่างผู้ใช้บริการของระบบ ผู้ประกอบธุรกิจบริการเงินอิเล็กทรอนิกส์ และผู้ประกอบธุรกิจบริการโอนเงินด้วยวิธีการทางอิเล็กทรอนิกส์ ตามกฎหมายว่าด้วยระบบการชำระเงิน

**“สถาบันการเงินเฉพาะกิจ”** หมายความว่า สถาบันการเงินของรัฐที่มีกฎหมายเฉพาะจัดตั้งขึ้น ได้แก่ ธนาคารออมสิน ธนาคารเพื่อการเกษตรและสหกรณ์การเกษตร ธนาคารอาคารสงเคราะห์ ธนาคารอิสลามแห่งประเทศไทย ธนาคารพัฒนาวิสาหกิจขนาดกลางและขนาดย่อมแห่งประเทศไทย และธนาคารเพื่อการส่งออกและนำเข้าแห่งประเทศไทย

**“ลูกค้า”** หมายความว่า บุคคลธรรมดา นิติบุคคล หรือบุคคลที่มีการตกลงกันทางกฎหมาย ซึ่งสร้างความสัมพันธ์ทางธุรกิจหรือทำธุรกรรมกับผู้ให้บริการทางการเงิน

**“บัญชี”** หมายความว่า บัญชีเงินฝาก หรือบัญชีเงินอิเล็กทรอนิกส์

**“การทำธุรกรรมทางการเงิน”** หมายความว่า การทำธุรกรรมทางการเงินที่ผู้ให้บริการทางการเงินให้บริการ เช่น การเปิดบัญชี การสมัครใช้บริการ การฝากเงิน การถอนเงิน การโอนเงิน การชำระค่าสินค้าและบริการ โดยผ่านช่องทางการให้บริการต่าง ๆ เช่น สาขาทั่วไป สาขาอิเล็กทรอนิกส์ ช่องทางดิจิทัล ทั้งนี้ ไม่รวมถึงการทำธุรกรรมทางการเงินผ่านบัตรเครดิต บัตรเดบิต และบัตรเอทีเอ็ม

**“บัญชีม้า”** หมายความว่า บัญชีเงินฝากหรือบัญชีเงินอิเล็กทรอนิกส์ ซึ่งถูกนำมาใช้หรืออาจถูกนำมาใช้เป็นเครื่องมือในการรับเงินและถ่ายโอนเงินที่ได้มาจากอาชญากรรมทางเทคโนโลยี

**“มาตรฐานอุตสาหกรรม (industry standards)”** หมายความว่า มาตรฐานอุตสาหกรรมที่ผู้ให้บริการทางการเงินในแต่ละประเภทธุรกิจได้ร่วมกันจัดทำเพื่อเป็นแนวปฏิบัติในการบริหารจัดการภัยทุจริตดิจิทัลของแต่ละประเภทธุรกิจ

--