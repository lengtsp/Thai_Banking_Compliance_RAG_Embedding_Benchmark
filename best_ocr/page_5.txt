4

**5.2 หลักการ**

ผู้ให้บริการทางการเงินต้องมีการบริหารจัดการภัยทุจริตดิจิทัลอย่างเหมาะสม และทันกาลกับรูปแบบ วิธีการ และเทคนิคการทุจริตที่มีการเปลี่ยนแปลงไป โดยดำเนินการในแนวทางที่เป็นประโยชน์ในการป้องกันและปราบปรามอาชญากรรมทางเทคโนโลยี และเป็นการป้องกันและลดความเสียหายที่จะเกิดขึ้นกับประชาชนอย่างมีประสิทธิภาพ โดยต้องพิจารณาให้เกิดความสมดุลระหว่างความสะดวกและความปลอดภัยในการทำธุรกรรมทางการเงิน และคำนึงถึงการคุ้มครองลูกค้าอย่างเป็นธรรมด้วย

**5.3 หลักเกณฑ์**

**5.3.1 การกำหนดนโยบายและการกำกับดูแลการบริหารจัดการภัยทุจริตดิจิทัล**

คณะกรรมการของผู้ให้บริการทางการเงินและผู้บริหารในตำแหน่งสูงสุดของผู้ให้บริการทางการเงินต้องกำกับดูแลให้ผู้ให้บริการทางการเงินมีการบริหารจัดการภัยทุจริตดิจิทัลที่เหมาะสมกับรูปแบบ วิธีการ เทคนิคการทุจริตและผลกระทบของภัยทุจริตดิจิทัลที่เกิดขึ้น และมีการแก้ไขสถานการณ์ที่ทันกาล เพื่อป้องกันและลดความเสียหายที่จะเกิดขึ้นกับลูกค้า ตั้งแต่ต้นจนจบกระบวนการ (end-to-end) โดยเริ่มตั้งแต่การป้องกัน ติดตามและตรวจจับ จัดการและแก้ไขเมื่อเกิดเหตุภัยทุจริตดิจิทัล รวมทั้งดูแลลูกค้าที่ได้รับผลกระทบจากภัยทุจริตดังกล่าว โดยกำหนดให้เป็นความเสี่ยงสำคัญที่องค์กรต้องมีการบริหารจัดการร่วมกันแบบบูรณาการ โดยผู้ให้บริการทางการเงินต้องดำเนินการ ดังนี้

(1) กำหนดให้มีคณะทำงานหรือผู้บริหารระดับสูงที่ได้รับมอบหมายทำหน้าที่กำหนดนโยบายและกำกับดูแลการบริหารจัดการภัยทุจริตดิจิทัล เพื่อให้องค์กรให้ความสำคัญและมีแนวทางบริหารจัดการภัยทุจริตดิจิทัลที่เหมาะสม ทันกาล และมีประสิทธิภาพอย่างต่อเนื่อง สอดรับกับบริบทของปัญหาภัยทุจริตในแต่ละช่วงเวลา และสามารถลดความเสียหายที่จะเกิดขึ้นกับลูกค้าได้ทันท่วงที

(2) กำหนดนโยบายการบริหารจัดการภัยทุจริตดิจิทัลที่ชัดเจนเป็นลายลักษณ์อักษร โดยได้รับความเห็นชอบจากคณะกรรมการของผู้ให้บริการทางการเงิน และนโยบายดังกล่าวต้องสอดคล้องกับกฎหมายและหลักเกณฑ์ที่เกี่ยวข้อง บริบทของปัญหาภัยทุจริตดิจิทัลในแต่ละช่วงเวลา และครอบคลุมอย่างน้อย ดังนี้

(2.1) บทบาทหน้าที่ของคณะทำงาน หรือผู้บริหารระดับสูงที่ได้รับมอบหมาย และหน่วยงานที่รับผิดชอบ เพื่อผลักดันให้มีการบริหารจัดการภัยทุจริตดิจิทัลที่มีประสิทธิภาพโดยครอบคลุมตั้งแต่ต้นจนจบกระบวนการ (end-to-end) รวมทั้งประเมินความพร้อมขององค์กรทั้งในด้านบุคลากร กระบวนการ เทคโนโลยีและเครื่องมือที่ใช้ในการจัดการภัยทุจริตดิจิทัลอย่างสม่ำเสมอ

---
