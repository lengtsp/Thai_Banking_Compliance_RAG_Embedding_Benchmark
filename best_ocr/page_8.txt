### **(2) การติดตามและตรวจจับความผิดปกติจากการทำธุรกรรมทางการเงิน (monitoring and detection)**

ผู้ให้บริการทางการเงินต้องมีกระบวนการติดตามและตรวจจับความผิดปกติจากการทำธุรกรรมทางการเงินในเชิงรุกอย่างมีประสิทธิภาพ ครอบคลุมรูปแบบของภัยทุจริตดิจิทัลจากการทำธุรกรรมทางการเงินที่เปลี่ยนแปลงไปอย่างต่อเนื่อง โดยต้องสามารถประเมินระดับความเสี่ยงของบัญชี ทั้งบัญชีของบุคคลที่คาดว่าจะได้รับความเสียหายจากภัยทุจริตดิจิทัลและบุคคลที่มีความเสี่ยงในการนำบัญชีไปใช้เป็นบัญชีม้า รวมถึงตรวจจับการทำธุรกรรมและการใช้บัญชีที่มีความผิดปกติได้อย่างทันท่วงที เพื่อให้มีการจัดการภัยทุจริตดิจิทัลที่เหมาะสมและทันกาล ซึ่งจะมีส่วนทำให้สามารถป้องกันและจำกัดความเสียหายที่เกิดจากภัยทุจริตดิจิทัลไม่ให้ขยายตัวหรือลุกลามเป็นวงกว้าง ดังนี้

* **(2.1) จัดให้มีระบบการติดตามและตรวจจับธุรกรรมที่ผิดปกติได้ทันท่วงที** โดยต้องกำหนดเงื่อนไขในการติดตามและตรวจจับความผิดปกติจากการทำธุรกรรมทางการเงิน ทั้งธุรกรรมของบุคคลที่คาดว่าจะได้รับความเสียหายจากภัยทุจริตดิจิทัลและบุคคลที่มีความเสี่ยงในการนำบัญชีไปใช้เป็นบัญชีม้า โดยต้องพิจารณาถึงรูปแบบของภัยทุจริตดิจิทัลที่มีการเปลี่ยนแปลงอย่างต่อเนื่อง ทั้งที่เกิดขึ้นภายในประเทศไทยและในต่างประเทศ ช่องทางการให้บริการ พฤติกรรมการใช้บัญชี ข้อมูลพฤติกรรมต้องสงสัยที่ผู้ให้บริการทางการเงินตรวจพบเอง ข้อมูลที่ได้รับจากผู้ให้บริการทางการเงินแห่งอื่น ข้อมูลจากระบบ Central Fraud Registry (CFR) และข้อมูลจากหน่วยงานอื่น ๆ
* **(2.2) ทบทวนและปรับปรุงเงื่อนไข รวมทั้งกระบวนการในการตรวจจับความผิดปกติในการทำธุรกรรมทางการเงินในเชิงรุก (proactive detection) อย่างสม่ำเสมอ** โดยนำระบบวิเคราะห์ข้อมูล (data analytics) หรือเทคโนโลยีปัญญาประดิษฐ์ (artificial intelligence) มาใช้เพื่อให้สามารถติดตามและตรวจจับความผิดปกติได้ดียิ่งขึ้น และเท่าทันกับสถานการณ์และรูปแบบภัยทุจริตดิจิทัลใหม่ ๆ อันจะช่วยให้ผู้ให้บริการทางการเงินสามารถระงับเหตุการณ์ภัยทุจริตดิจิทัลและป้องกันหรือจำกัดความเสียหายที่อาจเกิดขึ้นได้อย่างทันกาล

---

### **(3) การจัดการภัยทุจริตดิจิทัล (actions)**

ผู้ให้บริการทางการเงินต้องมีการป้องกัน จำกัด และระงับความเสียหายจากภัยทุจริตดิจิทัลอย่างรวดเร็ว เพียงพอและเหมาะสม สอดคล้องตามระดับความเสี่ยงของธุรกรรมทางการเงิน ซึ่งประกอบด้วยการป้องกันและจำกัดความเสียหายให้แก่ลูกค้า และการจัดการบัญชีที่อาจเข้าข่ายเป็นบัญชีม้าเพื่อจำกัดและระงับความเสียหาย โดยต้องจัดให้มีการจัดการอย่างน้อย ดังนี้

* **(3.1) การป้องกันและจำกัดความเสียหายให้แก่ลูกค้า**
ผู้ให้บริการทางการเงินต้องจัดให้มีการป้องกันและจำกัดความเสียหายแก่ลูกค้าอย่างเพียงพอและเหมาะสมตามระดับความเสี่ยงของการทำธุรกรรมทางการเงิน เช่น มีกระบวนการยืนยันตัวตนลูกค้า (authentication) ที่รัดกุมและเหมาะสมกับความเสี่ยงของลูกค้า
