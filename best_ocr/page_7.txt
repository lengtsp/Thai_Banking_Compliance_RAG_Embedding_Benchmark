6

(7) ติดตามและประเมินประสิทธิผลของการบริหารจัดการภัยทุจริตดิจิทัล รวมทั้งปรับปรุงระบบงาน กระบวนการ และผลิตภัณฑ์หรือบริการทางการเงิน ให้ครอบคลุมรูปแบบ วิธีการ และเทคนิคการทุจริตของภัยทุจริตดิจิทัลที่มีการเปลี่ยนแปลงอย่างต่อเนื่อง เพื่อให้สามารถตรวจจับและจัดการธุรกรรมที่มีความผิดปกติได้ทันท่วงที โดยผู้บริหารในตำแหน่งสูงสุด คณะทำงานหรือผู้บริหารระดับสูงที่ได้รับมอบหมายต้องจัดให้มีการรายงานประเด็นที่มีนัยสำคัญต่อคณะกรรมการของผู้ให้บริการทางการเงินอย่างสม่ำเสมอ

(8) สนับสนุนการจัดทำมาตรฐานอุตสาหกรรม (industry standards) โดยให้ครอบคลุมกระบวนการบริหารจัดการภัยทุจริตดิจิทัลที่จำเป็นและสอดคล้องกับกฎหมายและหลักเกณฑ์ที่เกี่ยวข้อง เพื่อให้มั่นใจว่ากระบวนการบริหารจัดการภัยทุจริตดิจิทัลมีมาตรฐานเดียวกัน

### 5.3.2 กระบวนการจัดการภัยทุจริตดิจิทัล

ผู้ให้บริการทางการเงินต้องจัดให้มีกรอบการดำเนินการบริหารจัดการภัยทุจริตดิจิทัลที่ชัดเจนตลอดวงจรการใช้บริการของลูกค้า เริ่มตั้งแต่ลูกค้าสมัครใช้บริการหรือเปิดบัญชี ทำธุรกรรมทางการเงิน จนถึงปิดบัญชี ยกเลิกการใช้บริการ หรือยุติความสัมพันธ์ โดยต้องครอบคลุมกระบวนการอย่างน้อย ดังนี้

**(1) กระบวนการรู้จักลูกค้า (Know Your Customer: KYC) และการตรวจสอบเพื่อทราบข้อเท็จจริงเกี่ยวกับลูกค้า (Customer Due Diligence: CDD)**

ผู้ให้บริการทางการเงินต้องดำเนินการตามกระบวนการรู้จักลูกค้า (Know Your Customer: KYC) โดยระบุและพิสูจน์ทราบตัวตนของลูกค้าจากแหล่งข้อมูลที่น่าเชื่อถือเพื่อให้มั่นใจว่าข้อมูลที่ได้รับจากลูกค้าเป็นข้อมูลที่แท้จริง มีความถูกต้อง และเป็นปัจจุบัน รวมถึงต้องสอบถามวัตถุประสงค์ในการเปิดบัญชีของลูกค้า และวิเคราะห์ลักษณะหรือพฤติการณ์ของลูกค้าร่วมด้วย และต้องดำเนินการตรวจสอบเพื่อทราบข้อเท็จจริงเกี่ยวกับลูกค้าเมื่อเริ่มทำธุรกรรมครั้งแรกและตรวจสอบเป็นระยะจนสิ้นสุดเมื่อมีการปิดบัญชีหรือยุติความสัมพันธ์กับลูกค้าตามหลักเกณฑ์ของกฎหมายว่าด้วยการป้องกันและปราบปรามการฟอกเงิน โดยหากผู้ให้บริการทางการเงินพบว่าลูกค้ามีความเสี่ยงต่อการนำบัญชีไปใช้เป็นบัญชีม้า เช่น มีพฤติกรรมการใช้บัญชีที่ไม่สอดคล้องกับข้อมูลของลูกค้า หรืออยู่ในรายชื่อบุคคลที่มีความเสี่ยงที่ได้รับจากฐานข้อมูลที่น่าเชื่อถือ ผู้ให้บริการทางการเงินต้องยกระดับการตรวจสอบเพื่อทราบข้อเท็จจริงเกี่ยวกับลูกค้าให้อยู่ในระดับที่เข้มข้น (Enhanced Customer Due Diligence: EDD) โดยตรวจสอบข้อมูลอื่นเพิ่มเติม เช่น แหล่งที่มาของเงินหรือทรัพย์สิน แหล่งที่มาของฐานะความมั่งคั่ง รวมถึงข้อมูลเกี่ยวกับการประกอบกิจการของลูกค้า อาชีพ ชื่อและสถานที่ตั้งของที่ทำงาน

ทั้งนี้ ผู้ให้บริการทางการเงินต้องนำข้อมูลที่ได้จากการรู้จักลูกค้า การตรวจสอบเพื่อทราบข้อเท็จจริงเกี่ยวกับลูกค้า และจากฐานข้อมูลที่น่าเชื่อถือ มาประเมินและจัดกลุ่มลูกค้าตามระดับความเสี่ยงที่ลูกค้าอาจนำบัญชีไปใช้เป็นบัญชีม้าหรืออาจถูกหลอกลวงจนเกิดความเสียหาย รวมทั้งทบทวนระดับความเสี่ยงของลูกค้าให้เป็นปัจจุบันและเหมาะสมกับบริบทที่เปลี่ยนแปลงไปอยู่เสมอ