5

(2.2) แนวทางและกระบวนการบริหารจัดการภัยทุจริตดิจิทัล ตั้งแต่ต้นจนจบกระบวนการ (end-to-end) เพื่อให้การบริหารจัดการภัยทุจริตดิจิทัลเป็นไปอย่างมีประสิทธิภาพ

(2.3) การติดตามและวัดประสิทธิผลของการจัดการภัยทุจริตดิจิทัลอย่างต่อเนื่อง เพื่อทบทวนและปรับปรุงแนวทางและกระบวนการบริหารจัดการภัยทุจริตดิจิทัลให้เหมาะสมกับสถานการณ์อยู่เสมอ

ทั้งนี้ ผู้ให้บริการทางการเงินต้องจัดให้มีการทบทวนและปรับปรุงนโยบายการบริหารจัดการภัยทุจริตดิจิทัลอย่างสม่ำเสมอ โดยเฉพาะเมื่อมีเหตุการณ์หรือการเปลี่ยนแปลงที่ส่งผลกระทบต่อประสิทธิผลของการบริหารจัดการภัยทุจริตดิจิทัลอย่างมีนัยสำคัญหรือตามความถี่ที่เหมาะสม ทั้งนี้ หากเป็นการปรับปรุงที่มีนัยสำคัญ ต้องได้รับความเห็นชอบจากคณะกรรมการของผู้ให้บริการทางการเงิน และหากเป็นการปรับปรุงที่ไม่มีนัยสำคัญ คณะทำงานหรือผู้บริหารระดับสูงที่ได้รับมอบหมายสามารถดำเนินการได้โดยต้องรายงานคณะกรรมการของผู้ให้บริการทางการเงินเพื่อทราบในภายหลังด้วย

(3) จัดให้มีบุคลากร กระบวนการ เทคโนโลยีและเครื่องมือที่ใช้ในการจัดการภัยทุจริตดิจิทัลอย่างเพียงพอและเหมาะสม โดยในการออกแบบและพัฒนาระบบงาน กระบวนการและผลิตภัณฑ์หรือบริการทางการเงิน ต้องคำนึงถึงเหตุการณ์และปัจจัยความเสี่ยงที่อาจทำให้เกิดภัยทุจริตดิจิทัล เช่น การยกระดับกระบวนการรู้จักลูกค้าเพื่อป้องกันการสวมรอยสมัครใช้บริการทางการเงินแทนลูกค้าตัวจริง การยกระดับการยืนยันตัวตนเพื่อป้องกันการถูกผู้ไม่ประสงค์ดีทำธุรกรรมทางการเงินโดยไม่ได้รับอนุญาตแทนลูกค้าตัวจริง การกำหนดเพดานวงเงินการทำธุรกรรมเพื่อป้องกันและลดความเสียหายที่จะเกิดขึ้นกับลูกค้า

(4) จัดให้มีการสื่อสารเผยแพร่นโยบายและแนวทางการบริหารจัดการภัยทุจริตดิจิทัลให้ทุกฝ่ายงานที่เกี่ยวข้องในองค์กรนำไปปฏิบัติได้อย่างเหมาะสม รวมทั้งพัฒนาองค์ความรู้ของบุคลากรในองค์กรเกี่ยวกับการบริหารจัดการภัยทุจริตดิจิทัลอย่างต่อเนื่อง เพื่อให้พนักงานที่เกี่ยวข้องทุกระดับมีความรู้ความเข้าใจที่เพียงพอในการกำกับดูแลและการบริหารจัดการภัยทุจริตดิจิทัลรูปแบบใหม่ ๆ ที่อาจเกิดขึ้น

(5) จัดให้หน่วยงานที่ทำหน้าที่บริหารความเสี่ยง หน่วยงานที่ทำหน้าที่กำกับการปฏิบัติตามกฎเกณฑ์ และหน่วยงานที่ทำหน้าที่ตรวจสอบภายใน ต้องมีส่วนร่วมในการผลักดันให้องค์กรมีกระบวนการควบคุมดูแลความเสี่ยงที่ดี เพื่อให้การบริหารจัดการภัยทุจริตดิจิทัลขององค์กรดำเนินการได้อย่างเหมาะสม และทันกาล

(6) กำหนดเป้าหมายและตัวชี้วัดในการประเมินประสิทธิผลของการจัดการภัยทุจริตดิจิทัลที่ชัดเจนและวัดผลได้จริง ครอบคลุมตั้งแต่ต้นจนจบกระบวนการ (end-to-end) และต้องปรับปรุงเป้าหมายและตัวชี้วัดดังกล่าวอย่างสม่ำเสมอเพื่อให้สอดคล้องกับรูปแบบ วิธีการและเทคนิคการทุจริตของภัยทุจริตดิจิทัลที่เปลี่ยนแปลงไป

---
